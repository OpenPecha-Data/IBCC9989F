#/ /dpal sa skya paNDi ta'i rnam thar gsung sgros ma bzhugs// /bla ma dang 'jam pa'i dbyangs la phyag 'tshal lo/ /gang gi rang bzhin kun nas rnam dag brjod pa'i yul las rab
'das kyang / /smon lam mthar phyin gzhan gyi dbang gis rnam pa sna tshogs kun sprul zhing / /srid zhi'i dbang phyug mgon po de nyid gsum po rang bzhin 'gyur med sku/ /bla
ma mchog la gus pas btud nas rnam thar cha tsam bdag gis brjod/ /bdag cag gi bla ma chos kyi rje 'di ni nges par rdo rje 'chang yin mod/ de lta na yang so so skye bor mthong
zhing brtags so/ /'on kyang ngo mtshar ba'i rnam par thar pa 'ga' zhig mthong ste/ 'di ltar chos kyi rje 'di dang po yum gyi lhums su zhugs pa'i dus su byang chub sems
dpa' yum gyi lhums su zhugs pa'i rmi ltas yum la byung ste/ klu'i rgyal po'i rin po che'i mgo rgyan la sogs pa mig gis kyang bltar mi bzod pa lta bus brgyan pa cig khyod
la gnas khang g.yar ba yin zer bas byon pa rmis so/ /lhums na zhugs pa'i dus na yang yum la ldang ba yang ba dang / zo mdog bde ba dang rgyud la ting nge 'dzin bzang
po byung / bltams pa'i tshe na yang byang chub sems dpa' bltams pa'i ltas tsho byung / de nas skyed cung zad bsrings te gog thal thub pa'i dus su/ skye ba snga ma'i bag chags
sad pa'i stobs kyis saM skr-i ta'i skad du smra ba byung bas/ yum na re 'di rang gu pa gcig 'ong ba lags sam/ gtam go rgyu med pa'i ngag dog mang po zer ba cig gda'
zhus pas/ rje pas saM skr-i ta'i skad mkhyen pas khyod kyi bu la gu ba byung dogs med gsung / yang su la phyag mdzub kyis na ga ra dang / lanydza la sogs pa'i rgya gar gyi
A li kA li tshang bar

bris nas de la klog pa'i tshul mdzad de/ yang mi 'gom par phyag gis zul gyis phyis gtong ba c-ig byung / yang rgya klog dang bod klog gnyis ka ma bslab par snga mor shes 'dug
ste sngon la 'di shes dran pa tsam mi 'dug gsung / de nas cung zad cher skyes pa dang / yi ge'i bye brag rgya yig bod yig la sogs pa dang / rtsis dang / gso dpyad dang
/ ri mo la sogs pa bzo'i bye brag thams cad kyang bslab pa tsam gyis tshegs med par mkhyen cing / gzhon nu nas yon tan gyi gter chen por gyur pas mkhas pa gzhan du ma dang
/ nyid kyi slob dpon du gyur pa de dag kyang sprul pa dang byin gyis brlabs pa yin gyi rang rgyud pa ma yin no zhes gsung zhing kun gyis ngo mtshar du 'dzin to/ /gzhan
yang gzhon nu nyid nas rang gi yab dge ba'i bshes gnyen gsang sngags rig pa nyid la dbang bskur ba nod de/ dges pa rdo rje'i sgrub thabs mtsho skyes dang / yan lag drug
pa dang / dbang chu rab gnas/ sbyin sreg gi cho ga /'khor lo bde mchog lo hi pa/ rdo rje dril bu'i skor gsum/ mchod pa'i lag len/ mi g.yo ba/ 'jam dpal/ spyan ras gzigs/
rnam rgyal/ 'od zer can/ rdo rje rnam 'joms la sogs pa'i sgrub thabs thugs dam du mdzad pa rnams dang / rtsa ltung / bla ma lnga bcu pa/ sdom pa nyi shu pa/ phyag na rdo
rje mdo lugs brtag pa'i skor dang bcas pa/ sman dpyad kyi gzhung man ngag rnams gsan cing thugs su chud par mdzad do/ /yang rje btsun rin po che las/ dbang byin rlabs rgyud
'grel man ngag la sogs yab mes kyi chos rnams rim gyis gsan cing sbyang bar mdzad/ dgung lo brgyad pa'i dus su mtsho skyes la bshad pa mdzad/ bcu gnyis pa la brtag gnyis
la bshad pa mdzad/ bcu bzhi pa las sambu Ta gsungs/ bco lnga lon pa dang yab mes kyi chos ma lus pa thugs su chud par mdzad/ de nas dgung lo bco brgyad pa'i dus su mnal
lam

duu sa skya'i ltag gi a phyi'i mchod rten de'i drung du slob dpon dbyig gnyen las mdzod gsan te/ de yang nub gcig la zla ba gcig gi snang ba byung / slob dpon mchod rten gyi
drung nas zhal shar du gzigs te gsungs/ slob dpon de yang sku mdog bag gis sngo ba/ cha lugs sku nyams la sogs pa sgeg drags pa yang ma yin pa/ dar yol ba cig tu snang
/ dus snga dro'i tshe na chos thun sum cu la rdzogs par gsungs/ chos rje slob dpon gyi g.yas nas zhal byang du gzigs te/ dpe bkram nas gsan pa rmis te mnal sad pa dang tshig
dang don kun thugs la byung 'dug gsung / phyis bla ma paN chen las dngos su gsan pa dang mthun par byung gsung ngo / /yang nub gcig gi rmi lam na mi cig na re phyogs
kyi glang po'i gdan sa gtong pas 'byon par zhu zer nas rgya gar shar phyogs su phyogs glang gi phug pa yin zer ba'i sgo shar du bltas pa cig tu byon/ sgo phye ste nang du
byon pa dang / phyogs cig na bka' pod mang po 'dug pa gzigs nas de dag zhal dbye bar byas pa'i tshe/ mi cig gis na bza'i sna nas phyir la then phyed pa snyam byung bas mnal
sad de dpe gzigs long ma byung / de ni da lta'i g.yeng ba mang po dang / mtha' mi la sogs pas nyan bshad kyi bar chad cung zad byed pa 'di la lta ba 'dra gsungs/ de'i
rjes la tshad ma la rtogs pa khyad par can skyes gsung / de nas dgung lo bcu dgu pa'i dus su 'phrang du dge bshes zhu hrul las byams chos dang tshad ma'ang bag tsam gsan/
dgung lo nyi shu pa'i dus su nyang stod rkyang 'dul du dge bshes mtshur gzhon nu seng ge'i drung du tshad ma gsan du byon pas/ nyams khrid tshar gcig la tshig don ma lus
pa thugs la byon nas bshad par zhus pas/ khong rang gi blo'i rgyab bkab nas mgo ma thon gyi dogs nas da rung nyon gsung / rnam nges stod tshar bzhi/

smad tshar gnyis gsan/ de dus na mtshur na re ldog pa sha mong gi tshul bzhin du yod zer bas/ rgya gar gyi bshad lugs rang 'di 'dra zhig yin snyam pa de dus rang nas ma byung
gsung / de nas chos rje pa rang gi yab slob dpon gcung bsnyung zer nas yar byon pas khong sku gshegs/ der rjes kyi bya ba mdzad dgongs pas mtshur la/ bdag da lo bshad
gsar byed pa lags pas chos zhag par 'then mdzad par zhu zhes phrin bskur bas/ slob dpon zhag 'ga' mi bshad par bzhed pas/ grwa pa tsho ma nyan te chos rje pa la slob dpon
thugs la 'dogs pas/ de grwa pa tshos ma theg khyad par du ya ma stag thengs 'jug /khyod la jo sras sa skya pas chog na nged tsho 'gyes so/ /nged kyang dgos na chos shod
zer/ der chos bshad/ de nas chos rje pas rnam bzhag gi yo byad mang po bsnams nas mar byon pas/ dbyar chos bar 'khor du byung ste der rnam gzhag rgya chen po mdzad/ bka'
rgyas 'bring bsdus gsum phul nas/ slob dpon na re chos dbu nas bskyar nas bshad kyis gsungs pas/ mi 'tshal byas te/ slob dpon gyi gsung la yang brten par/ rnam nges dbu nas
gcig btsugs/ gzhung don nas gcig btsugs te nyin re la chos thun gnyis gnyis bshad de/ zla ba gcig la gzhung rnam par nges pa tshar gcig thugs las gsungs pas grwa pa yod
pa thams cad ngo mtshar du 'dzin pa byung / de nas slob dpon de nyid las phyis dbu ma rigs tshogs kyang gsan/ de nas sa skyar byon nas yab kyi gshegs rdzong la sogs pa
rjes kyi bya ba rnams tshar ba dang / rkyang 'dur du gser mang ba cig gi sna drangs pa'i 'bul ba skyel du byon pa'i lam du/ chu mig ring mor bla ma kha che ba dang mjal te/
tshad ma chos mchog gcig gsung gin 'dug pa'i 'phro la sleb nas/ der 'bul ba rnams g.yog po tsho skyel du btang ste/ chos rje pa chos gsan

cing bzhugs/ der bla ma kha che ba rgya dpe la gsung pa la/ chos rje pas bod dpe cig bkram pas paN chung tsho dgod cing khong la khrel 'dug pas bla ma na re/ khyod tsho ci
la dgod gsung / der chos rje pas bod dpe bkram pa la dgod par 'dug ste/ bla ma'i zhal nas chos rje pa la khyed dpe des ci la phan/ ci la yang mi phan gsungs pas/ der chos
rje pa na re gzhan la mi phan kyang bdag rang la phan par gda' yi byas te/ bod dpe la rgya skad du bsgyur te bklags pas ji lta ba bzhin mkhyen pas paN chung tsho dngos la
bka' bkyon byung ste/ khyed tshos ci la dgod pa/ sa skya pa kho rang gis shes kyin 'dug pa gsung / der bla ma la bdag cag bod la sngo ma yin las ldog pa'i sngo tsam bya
ba cig 'dod lags na/ de ji ltar lags zhus pas/ sngon po don la yod/ tsam tsom mam deng la cha med gsungs pas tshad ma'i gnad thams cad der go gsung / der bla ma'i paN chung
dA na shI lar yang tshad ma'i chos skor mang po dang / ku ru kulle dang / rnal 'byor ma dang 'jam pa'i dbyangs/ gshin rje'i gshed dmar po dang / mi g.yo ba dkar po la
sogs pa gsan/ bal po saM gha shrI las sgra'i bstan bcos dang / tshad ma rnam 'grel la sogs pa gsan/ de nas chos rje pa'i zhal nas/ nga bsod nams rang che bar byung / rgya
gar shar nub gnyis na bal po saM gha shrI bas sgra mkhas pa med par 'dug ste/ de nga'i gan du byung ba yin gsung / de nas bla ma kha che ba dbus su gshegs te/ chos rje
pas paNDi ta su ga ta shrI sa skyar gdan drangs nas lo gnyis su sgra dang / tshad ma dang / snyan ngag dang / sdeb sbyor la sogs pa gsan nas thams cad thugs su chud par mdzad/
de nas dus phyis bla ma kha che ba gtsang du byon nas/ nyung chung na bzhugs pa'i dus na chos rje pas mjal du byon nas/ der rab tu byung bar bzhed de/ rje pa la zhu
yig bskur bas gnang nas/ dgung lo nyi shu rtsa lnga pa la nyang smad rgyan gong gi gtsug lag

khang du zer yang lo ston gyis bzhugs sa yin pas dbu skra der bzhar ba ma gtogs sdom pa nyung chung du blang gsung / bla ma kha che bas mkhan po mdzad/ byang chub sems dpa'
spyi bo lhas pas las kyi slob dpon dge bshes zhu hul gyis gsang ston mdzad nas dge 'dun rgya mtsho lta bu'i dbus su bsnyen par rdzogs par mdzad nas/ kha che ba'i zhal nas/
da rab tu byung nas de'i bya cha dang bsrung sdom la brtson par gyis gsungs nas/ chos rje pa'i drung du jo gdan shin tu thu mo cig bzhag nas 'phral gyi spyod lam thams
cad la skyon gtong gin pa cig byung / de nas bla ma kha che ba las tshad ma sde bdun lan gsum dang / rgyan dang chos mchog la sogs pa 'grel pa chen po yan lag dang bcas
pa gsan/ yang de nyid las mngon pa mdzod dang / 'dul ba mdo rtsa/ so sor thar pa/ dge slong gi kA ri kA la sogs pa 'dul ba'i phran thams cad dang / gzhan yang dus 'khor gyi
'grel pa dri ma med pa'i 'od la sogs pa de'i cha lag thams cad dang / gzhan yang bde mchog /gsang 'dus 'phags skor/ ye shes zhabs lugs sogs pa'i cha lag thams cad gsan
nas de dag gi dbang bskur ba yang zhus shing thugs su chud par mdzad do/ /de nas slob dpon spyi bo lhas pa las pha rol tu phyin pa brgyad stong pa'i 'grel pa/ nyi khri'i
'grel pa/ mngon pa kun las btus pa spyod phyogs tsho/ bka' gdams kyi chos tshogs na/ gsang sngags kyi man ngag phra mo 'ga' zhig kyang gsan/ gzhan yang thugs dam mdzad pas
ting nge 'dzin bsam gyis mi khyab pa mnga' bas/ phyi nang gi rten 'brel zab mo'i 'gos thugs su chud pas ma 'ongs pa'i don 'ga' zhig 'di ltar 'ong zhes lung bstan pa yang
mdzad/ mi mang po'i gseb tu bzhugs kyang / thugs dam gzigs rtog gang mdzad kyang gzhan rkyen gyis g.yeng bar mi nus gsungs/ yang bla ma'i byin rlabs zhugs pa la brten

nas kyang lung rtogs kyi yon tan bsam gyis mi khyab pa rgyud la 'khrungs pa yin te/ chos kyi rje nyid kyi gsung las kho bo yang gzhon pa'i dus su bla ma'i rnal 'byor gyi byin
rlabs zhus pas khyod kyis sangs rgyas kyi 'du shes mi skye/ khu bo'i 'du shes skye/ lus longs spyod kyis bla ma'i phyogs su dka' thub mi nus gsungs nas ma gnang / phyis
'chi ltas 'jigs pa cig byung / khams kyang ma bde/ de'i skabs su chos rje rin po che la sku khams ma bde ba zhag 'ga' byung / der nyin mtshan rgyun mi chad par gnyid dang
kha zas kyi 'du shes ma byas par zhabs tog byas/ des sdig pa cung zad dag pa 'dra/ de na bla ma'i rnal 'byor 'di gnang bas bla ma la sangs rgyas kyi 'du shes skyes/ sangs
rgyas thams cad kyi ngo bo 'phags pa 'jam dpal du mthong / mos gus thun mong ma yin pa skyes/ de nyid kyis 'chi ltas las grol/ khams shin tu bde/ de nas sgra/ tshad ma/
snyan ngag /sdeb sbyor/ tshig gi rgyan/ gsang sngags/ pha rol tu phyin pa/ mngon pa/ 'dul ba la sogs pa'i lung dang rigs pa'i gnad rnams phyin ci ma log par gzod go /sde
snod thams cad la mi 'jigs pa'i spobs pa thob/ lha 'dre mi gsum yang thams cad byams par byung / rgya gar gyi rgyal po la sogs pa nga rgyal can thams cad kyang / nged
la chos zhu zer nas rtsis byed pa gzod byung / nang du yang dag pa'i rtog pa cung zad kyang skyes/ de'i tshe kho bo la phan par bya ba'i don du rten 'brel 'grig par bya ba'i
phyir bsnyung ba'i tshul bstan pa yin gyi dngos ma yin par snang / gzhan gyis kyang de ltar byas na rten 'brel phyin ci ma log par 'grig par 'gyur ba the tshom mi za'o
zhes 'byung ba dang / gzhan yang dngos su 'jam pa'i dbyangs dang / mi g.yo mgon po dang / sgrol ma la sogs par gzigs shing / dbugs dbyung nas chos kyi sgo du ma yang bstan
la/ de la brten nas ting nge 'dzin

dang yon tan gyi chos du ma yang rgyud la skyes par gyur to/ /yang nub gcig gi mnal lam du rdo'i khri chen po cig gi steng du bzhugs nas tshogs pa bsam gyis mi khyab pa la
chos gsungs te/ rtog pa'i dra ba rnam bsal zhing / /zab cing rgya che'i sku mnga' ba/ /kun tu bzang po'i 'od zer dag /kun nas 'phro la phyag 'tshal lo/ /zhes pa rnam 'grel
gyi mchod brjod de saM skr-i ta'i skad kyis gsungs pa'i tshe/ bla ma'i sku'i phrag pa g.yas g.yon gnyis nas nyi zla gnyis dus gcig la shar ba'i snang ba byung / nang par
rje btsun gyi spyan sngar zhus pas/ rje btsun pa'i zhal nas de ni 'byung bar dka' ba'i rmi lam yin pas mchod pa dang dga' ston rgya chen po bya bar rigs de ltar byos shig
gsungs nas mang bskol gcig byas gsung / yang nub kyi grog po de na mar chu chen po cig 'bab kyin 'dug /de'i gad pa'i steng na chos rje rin po che bzhugs nas slob dpon
bsod nams kyis mgur bteg nas sngags kyi chos mang po dbyangs kyis gsungs/ chos rjes gad pa la 'dzegs shing gsan/ kha cher bla ma paN chen la yang de lta bu'i mtshan ma byung
/ phyis gleng bas nub gcig par 'dug /de nas rmi lam ma yin par dngos su byon pa ni/ sa skya na chos gsungs pa'i tshe byung ba bar snang du byung ba la grag gam/ snying
ga'i 'di shed grag pa snyam byed pa'i sgra lhangs kyis byung ste/ khyod kyi tshad ma rnam 'grel gyi paNDi ta bar ma chad par skye ba nyi shu rtsa bdun byas pa yin zer/
phyis lan cig gi tshe sum cu so bdun zer ba byung gsungs/ gzhan gyi skabs su sgra tshad slob pa la rtsol ba tsam ma dgos te sngar gyi bag chags yod pa 'dra zhes yang yang
gsungs/ yang chos gsung pa'i tshe/ bar snang ngam thugs ka nas khyod ni rje btsun grags pa rgyal mtshan gyi sprul pa yin/ sangs rgyas ganggA'i klung gi bye ma snyed kyis
'dul bar ma nus pa'i sems can mang po khyed kyis 'dul bar

nus zer ba'i sgra byung / phyis g.yas ru skya bo kha gdangs kyi gtsug lag khang na chos gsungs pa'i tshe na/ de ni khyod kyi skye ba mang po'i dge ba'i bshes gnyen yin no zer
ba'i sgra cig byung ba'i tshe sngar gyi sgra de tur gyis dran par byung gsung ngo / /yang dus gcig cung zad bsnyung ba na/ 'jam dbyangs dang / klu sgrub dang / zhi ba
lha la sogs pa rnams kyis bsnyung gsol mdzad pa'i snang ba byung ba dang / bo dong rin po che la sogs pa dag pa'i gdul bya 'ga' zhig gis 'jam dbyangs dang dbyer med par mthong
zhing nges pa rnyed par gyur to/ /mngon shes kyang mnga' ste/ byang ngos su byon pa'i dus su shing mo sbrul gyi ston zla 'bring po shar ba dang phyag phebs nas bgrangs
pa'i lo gcig gi gong lcags pho khyi'i lo ston zla tha chungs shar ba na/ drung na 'dug pa 'ga' zhig la lcags phag la zhing gzhan du gshegs gsungs pas thog tu phebs so/
/mdzad pa phrin las yang 'chad pa'i tshe rnam bshad rigs pa las byung ba ltar dgos bsdus tshig don mtshams sbyar brgal lan gyi sgo nas gzhung mtha' dag legs par gtan la
phab cing / dris pa'i spobs pa thogs pa med pa skabs su bab pa'i lan chos dang mthun par 'debs la/ rig pa'i gnas lnga gang 'chad kyang mkhas pa rnams kyi yid 'phrog par
mdzad pa dang / mi ma yin pa dag gi the tshom gyi dra ba gcod par mdzad pa yin no/ /de yang chos rje pa bsam yas su byon pa dang / btsad pos chos 'khor la spyan drangs nas
lam 'bras a thor thon/ rgyud kyi yang brtag pa phyi ma'i lnga pa tsam na/ srin po ri pa dang yon mchod kyi 'brel pa zab par yod pas btsun ston gyi gral mgo la gdan 'dren
du byung / spyir yang dbus na dge bshes che ba re spyan 'dren/ 'bul ba tsho yang de la byed/ des thab kha re byed dgos zer/ der gzhung lhag ma tsho bklags/ de nas chos
dang / gros dang byin rlabs zhu ba mtshan

gang byung / der go cha che shos cig na re/ 'o cag gi zhu ba la tshar ba min/ da lta rang bzhud pa yin sku khams ldog 'ong zer song / der nye gnas kyis phyi nas sgo lcags bcug
ste/ tsog ge pa cig la mnal log pas/ mnal lam du mi skya shar tshan cig byung ste/ phyag 'tshal/ phyag rten phul nas gral mgo ma na re/ chos rje pa skye rga na 'chi'i
chu bo bzhi po 'dis sems can thams cad sdug bsngal bar mi gda' ye zer/ de de bzhin 'dug gsungs pas/ 'o na 'di la phan pa'i gsol 'debs 'dra bdog ge zer bas 'o na 'di bzhin
du gsol ba thob gsung / skye ba skye ba med pa'i tshul rtogs kyang / /da dung skye ba'i gzeb las bdag ma grol/ /skye ba kun du skye bar skye 'gyur ba'i/ /skye ngan bdag
gi skye ba'i skyabs mdzod cig /gyis la gsol ba thob gsungs pas/ 'o na rga ba la sogs pa la yang de bzhin du sbyar bas 'chi bar mi gda' ye zer/ 'o na go 'dug snyam ste/ phyag
re 'tshal nas thugs la btags zer song ba rmis te/ mnal sad de bsams pas de bzhin du 'ong bar 'dug gsungs so/ /bstan bcos rtsom pa'i tshul la/ phan pa dang sdeb sbyor
gtso bor mdzad pa gnyis las phan pa gtso bor mdzad pa yang tshig dang don la skyon med cing 'brel chags pa'i ngag gis mdo rgyud dang mthun par brjod bya gsal bar ston cing
de la yang mkhas pa rnams kyis skyon gdags par mi nus la ngo mtshar du 'dzin pa kho na yin no/ /sdeb sbyor gtso bor mdzad pa dang bde bar gshegs pa'i bstod pa dang / thugs
rje la bskul ba dang / legs par bshad pa la sogs pa tshig don bsdebs legs shing dpe dang don mi 'gal ba/ lci yang dang ring thung la sogs pa legs par phyed cing tshig
gi rgyan dang / ngal bso ba'i gnas la sogs pas mdzes par byas pas/ rtsom pa'i phreng ba mchog tu gyur pa mdzad pa rnams ni brjod pa bde zhing rna bar snyan la yid du 'ong

ba yin te/ gser gyi rgyan rin po che padma rA ga dang indra nI la la sogs pas spras pa/ mu tig gi phreng bas bskor zhing blta na sdug pa bas kyang mchog tu mdzes pa'i rtsom
pa'i phreng ba rnams ni mthong shing thos pa na/ mkhas pa rnams kyi yid dga' ba skye zhing blo gsal rnams kyi kha rgyan du gyur la shes ldan rnams yid smon gyi gnas su byed
pa sha stag mdzad pa yin no/ /'di'i rtsod pa'i tshul ni mtshungs pa med pa'i blo gros dang ldan zhing 'jigs pa med pa'i spobs pa brnyes nas phyin ci ma log pa'i gzhung
lugs mkhyen pas rnam par dag pa'i ngag gis smras te/ skyon med pa'i dam bca' brjod cing / bzlog par mi nus pa'i thal ba 'phen pas phas rgol gyi spobs pa myur du 'joms pa
yin te/ rang gi sde pa la bod kyi blo gsal mkhas pa chen por rlom zhing / smra ba por grags pa du ma yang pham par mdzad cing / rgya gar gyi paNDi ta 'ga' zhig kyang zil
gyis mnan la/ gzhan gyi sde pa 'phrog byed dga' bo la sogs pa phyi rol pa'i mkhas pa drug kyang spobs pa med par byas nas lta ba mchog la btsud pa yin no/ /de ltar dgung
lo drug cu re gsum pa'i bar du bod du bzhugs nas/ rim gnyis zab mo'i thugs dam la rtag tu mnyam gzhag gi ngang nas chos 'chad pa dang / rtsod pa dang / rtsom pas dus 'da'
bar byed cing / sangs rgyas kyi bstan pa nam langs pa la nyi ma shar ba lta bu mdzad pa'i dbang gis dzambu gling thams cad du mkhas pa'i grags pas khyab pa dang / bla
ma rje btsun chen pos dus phyis byang phyogs kyi rgyal khams nas/ mi skad rigs mi gcig pa zhwa khra 'phur ba 'dra ba gyon pa/ lhwam phag pa'i sna 'dra ba gyon pas khyod gdan
'dren du 'ong ba yin/ de'i dus su the tshom ma byed par song dang sangs rgyas kyi bstan pa la phan pa rgya chen po 'byung zhes lung bstan pa dang / rgyal po go dan gyis
chos rje'i sku'i snyan pa'i grags pa

gsan pa la brten nas/ dpon po dor ta zhes bya ba la gser yig pa btang nas/ bod kyi yul na sa skya pa zhes bya ba'i bande bzang po cig yod par 'dug pas/ de khyod kyis gdan drangs
la nged kyi rtsar sleb tu chug gsungs pa'i don la/ dpon po dor ta kho rang bla ma chos rje pa la mjal nas/ rgyal bu go dan gyi lung bsgrags pas/ rje btsun chen po'i
gsung dran pa'i stobs kyis dges shing spro ba dang bcas pas zhal gyis bzhes nas/ shing pho 'brug gi lo dgung lo drug cu rtsa gsum bzhes pa la sa skya nas khu dbon gsum gdan
bteg nas byon pa las/ lam so na yod pa'i dge ba'i bshes gnyen rnams dang / skal ba dang ldan pa'i gdul bya mang pos dbang byin rlabs dang / rgyud 'grel man ngag dang
bcas pa la sogs pa dad pa chen po'i sgo nas zhu ba rnams la chos kyi 'khor lo bskor zhing byon pa'i dbang gis lam du lo gsum 'gor ro/ /de'i tshe dge ba'i bshes gnyen bka'
gdams pa nam mkha' 'bum gyis/ hor 'di la khyed kyis byon pas phan pa'i rgyu mtshan bdog gam zer ba la hor 'dis nged la cis kyang mchod gnas la shog mi 'ong na dmag 'ong
zer bas/ dmag byung na bod la gnod kyis dogs nas 'gro ba lags/ sems can la phan du re nas 'gro ba ma gtogs pa phan nges pa'i rgyu mtshan ma mchis/ lar sems can la phan na
rang gi lus srog gtong ba la yang mi phod mi bdog ba tsam shes pa gda' gsungs/ 'bro gsang du phebs pa'i tshe/ mi cig gis dar nag po gcig la gser gyi thig le mang po byas
pa cig phyag rten la phul/ de lha rje bi ji la gnang nas khyod rang tshags gyis/ nam mkha' dwangs pa la skar ma bkra ba lta bu'i bstan pa cig 'o cag la 'ong ba yin gsungs/
sa skya pas ring bsrel bkag zer ba yod pa la/ de yang / ring bsrel phal cher gdon las byung / /

dkar po'i phyogs kyis byas pa'ang srid/ /'byung bzhi dag gis bskyed pa'ang yod/ /'phags pa gsum gyi ring bsrel ni/ /yon tan stobs kyis 'byung ba ste/ /'byung khungs nas byung
ring bsrel yin/ /de la grangs ni brtsi ru med/ /mi 'grib 'phel ba'i ring bsrel yin/ /zhes bya ba yin pas/ nga la rten byon na grangs brtsi ru med pa cig 'byon pa yin pas
khyod rang tshags gyis la dar 'dis de'i na bza' gyis gsungs/ ngas ku re byas pa yin/ mi la ma zlo sdig pa bsog pa'i rgyu yin gsung / de nas dgung lo drug cu rtsa lnga
bzhes pa'i dus su/ me pho rta'i lo zla ba brgyad pa la byang ngos ling chur gdan phebs/ de'i dus su rgyal bu go dan/ gu yug gan rgyal sar bton pa la hor yul du bzhud nas/
tshur byon pa dang lug lo zla ba gcig pa la mjal/ rgyal bu yang shin tu mnyes nas chos dang 'jig rten gyi gsung gleng mang po yang mdzad par gda'/ de'i gong na rgyal po'i
drung du/ bod kyi bande yang 'ga' re 'dug pa la/ sangs rgyas kyi chos kyi yon tan gyi khyad par gang yang bskyed par ma nus nas/ smon lam 'debs pa la dbang bar khas len
pa 'tshogs pa'i dus su/ erka 'un dang / hor gyi lha pa gral mgor 'jog pa yod par 'dug /de nas rgyal bu dang bla ma chos rje pa chos kyi gsung gleng mang po mdzad pa la ma
go ba'i skabs su/ yu gur gyi dge ba'i bshes gnyen mkhas pa mang pos kyang mtshams sbyor byas nas chos kyi don thams cad legs par gor bcug pas rgyal bu yang shin tu mnyes
par byung nas de ring phyin chad erka 'un dang / lha pa tsho bande'i gral mgor ma sdod/ thams cad kyi gral mgor bla ma chos rje pa bzhugs la/ smon lam 'debs pa'i dus su
sngon la bande'i smon lam thob gsungs pa'i lung byon nas hor gyi rgyal khams

su rab tu byung ba'i dbu 'phang bstod do/ /de nas rgyal bu go dan la sha bkra'i nad byung ba'i rim gror/ chab gtor 'jam dpal ma mang du mdzad pas/ lug lo zla ba gsum pa'i tshes
bcu gcig gi tho rangs mnal lam du mi theng po lus la rma dang shuu bas gang ba cig byung ba la/ khyod su yin zhes dris pas/ nga la dpon cig yod pa na re/ sa skya pa
'bod cing 'dug pas khyed song la ci zer nyon/ nga ni lus po na bas 'gro mi nus pa 'dug zer nas 'ongs pa yin zer/ de nas chos rje pas go dan gyi gser yig pa btang nas/ nged
thag ring po nas bos da 'di la phan pa cig dgos pa byung bas nad 'di'i rgyu ci yin/ da thabs ci byas na phan zhes dris pas mi de na re/ yul phyogs 'di rnams sus kyang ma
bzung ba'i dus su/ nga'i dpon des bdag po byas pa yin/ de'i tshe go dan 'di shAkya mu ne la bsod nams bsags pa'i rgyal po cig tu skyes/ de nas tshe 'phos nas mi nyag gi
rgyal po gcig tu skyes/ rgyal po des nga'i khang pa'i steng du mkhar lan byas/ mi nyag rgyal po des kyang bande rnams langs mkhar las byed pas sa gzhi slongs zer/ bande
rnams dbyangs 'dra byed pa dang / rol mo 'dra 'khrol ba dang / gtor ma gtong gin 'dug ste/ sa chog mi shes par 'dug pas sa gzhi ma byin/ der rgyal pos mkhar las byas pas
nged dpon g.yog ris non pa bzhin song / de nas mi'i bsod nams ma thub par byang ngos 'dir 'ongs nas yul legs par bzung / der yang rgyal bu de 'ongs nas nged kyi steng du
me btang / sa brkos gzhan yang gnod pa mang du byas/ der yang sdod sa ma byung / de nas nga'i dpon po de khros nas yul phyogs kyi lha 'dre rnams bsdus nas/ rgyal po 'dis
nga yul lan gnyis phyung bas/ da 'di la gnod pa cig byed pas khyed

rnams kyis grogs gyis byas pas/ lha 'dre rnams na re/ rgyal po 'dis shAkya mu ne la bsod nams bsags pa yin pas 'di'i stobs mi thub kyis/ khyod skam sar ma sdod par chu mig
dang / 'dam rdzab yod sar yul zung zer nas der bsdad pa'i dus su/ rgyal po des rgyal po snga ma kun gyi bande rnams la rgyugs byin pa'i yi ge bltas pas sngar gyi rgyugs ches
zer nas phris/ de'i tshe rgyal po des gser gyi shAkya mu ne 'di nges par gser yin nam/ shing ngam/ rdo yin blta zer te/ zhabs la gzong gis brkos pa dang / de nas lha
'dre rnams na re/ da 'di'i bsod nams kyi cha nyams pas bar chad bya ba'i dus la bab zer nas lha 'dre rnams 'tshogs pa dang / 'di bsod nams can yin pas gzhan sus kyang brlag
par mi nus pas na/ nang gi blon po dang rgyal po la phra ma gzhug zer nas phra ma bcug pas/ der blon pos bsad/ der rgyal po des 'chi khar smon lam btab ste/ nga tshe phyi
ma la rgyal po cig gi bur skyes nas khyed rnams la gnod pa skyel zhing khyed rnams bran bzhin du khol bar shog shig ces smon lam btab pas/ jim gyi rgyal po'i tsha bor
skyes te go dan yin/ des byang ngos 'dir 'ongs nas nged kyi sdod sa chu dang 'dam rdzab kyi steng du rta rgyugs/ der rta bsad khrag gang bo sar nged la la na/ la la shi
/nga'i lus la yod pa'i sbal lcang 'di rnams kyang shi la khad pa la/ nga'i lus kyi drod kyis ma shi ba yin zer nas lus la sbal pa dang / lcang mo phyed skam pa dang shi la
khad yod pa la/ de gong gi bande rnams kyis go dan la smon lam 'dra 'debs pa las/ nged klu la phan pa ci yang ma byung / da khyod sa skya pas sman dang bza' rgyu byin pas
nged klu rnams la phan par byung / nga gar yang 'gro mi nus pa la da res cung zad phan pa yin/

da nga'i dpon de shi la khad yod de shi na go dan yang shi/ nga'i dpon de sos na go dan yang sos pas/ rim gro yang chang chung gis mi phan mi sos pas/ khyed kyis nga'i dpon
po dang go dan gso ba'i 'bad pa chen po gyis/ nga'i dpon po sos na go dan yang sos/ de sos na khyod kyang bzang por 'gro zer/ de nas chos rje pa'i thugs dgongs la/ da 'di
la thabs ci byas na phan dri snyam pa la/ bar chad cung zad cig gis de yal song ngo gsungs so/ /de nas rgyal po'i don du 'phags pa seng ge sgra'i cho ga mdzad pas rgyal
bu nad las thar bas shin tu dad de/ theg pa chen po'i sems bskyed la sogs pa zab pa dang rgya che ba'i chos du ma zhus/ mchod gnas rnams kyi phud du bkur/ de nas bzung ste
skad rigs mi gcig pa'i gdul bya chos la mi dad pa rnams chos la dad par byas/ dad pa rnams theg chen la btsud/ mdor na gdul bya dpag tu med pa smin cing grol bar mdzad
pas bstan pa'i dar rgyas phul du phyin par mdzad do/ /de nas bod du byon pa bas byang ngos su bzhugs na sangs rgyas kyi bstan pa la phan che bar gzigs nas de nyid du thugs
phab bod kyi grwa slob rnams la gnang sbyin dang 'bul ba yang bskur/ chos kyi skyes su byang chub sems dpa'i lam la 'jug pa'i rim pa thub pa'i dgongs pa gsal ba zhes bya
ba bskur nas tshogs chos 'di dbus gtsang khams gsum du ngas bshad pa yin pas/ nga'i slob ma thams cad kyis lung thob pa yin pas yi ge 'di la ltos la shod/ 'di bzhin du
nyams su long gsungs so/ /de lta bu'i bla ma rtsod pa'i dus kyi thams cad mkhyen pa gnyis pa de dgung lo bdun cu'i bar du rgyal ba'i bstan pa dang / sems can dpag tu med
pa smin cing grol bar mdzad nas/ mthar gzugs kyi sku'i bkod pa ji ltar bsdu ba'i

tshul slob dpon bi ji ba'i gsung ltar brjod na/ lcags mo phag gi lo la gzhan don la bzhud pa'i dus su tha skar gyi zla ba la ltas chen po bco brgyad byung / tha skar gyi tshes
brgyad kyi nyin par sa g.yos chen po byung / bdag bi ji lha rjes rgyu mtshan zhus pas rgyal ba'i sras su gyur pa chen po rnams gzhan don la 'gro ba'i ltas yin/ 'o cag
kyang de'i rjes su 'jug pa 'dra gsung / nyi shu dgu'i nam phyed na longs sku'i cha lugs sgra dbyangs mi bzad par sgrogs pa'i rgyal po mngon sum du byon/ sku mdog dkar po
zhal gcig phyag gnyis par byon nas/ khyed kyis spos phul gsungs nas bdag gis spos phul/ tho rangs kyi dus su spyan ras gzigs dbang zhal bcu gcig pas byin rlabs mdzad pa'i
snang ba byung / smin drug gi zla ba'i yar tshes drug gi nyin par sgra sna tshogs grag /bdag drung na yod pas lha khang gi nang na rnam rgyal mchod pa byed mi rnams yin
nam zhus pas/ lha khang na rnam rgyal byed pa la bltar song gsungs/ der bltar phyin pas khong rnams kyis kyang sgra thos zin ci yin nam khyed zhur song zer/ bdag gis zhus
pas lha'i sun ma mang po byung mchod pa gyis/ nga rang gzhan don la 'gro dgos pa yin gsungs/ me tog gi char pa yang sa la bab rgyu med par nam mkha' la mang po byung /
tshes bcu gsum gyi nyin par gdugs la bzhugs pa'i dus su/ nyi ma yod pa'i 'phro la sprin dkar po legs pa cig nar gyis byung / nam mkha' la phyag mdzub gtad nas bzhad cig mdzad/
khyed kyis e mthong gsungs/ bdag gis ma mthong / shin tu sems dga' ba cig byung zhus pas/ sdig shas chung bar 'dug ste 'on kyang sdig pa'i dri ma yod pa 'dra bas sdig
sbyong gyis gsungs/ sangs rgyas bcom ldan 'das seng ge'i khri la 'khor nyan thos dang bcas pa bzhugs pa'i snang ba byung bas spos phul gsungs/ de nas spos phul/ bcu bzhi'i
nyin par phyi dro gdugs

la bzhugs pa'i dus su sprin sngar gyi 'dra ba cig byung / dpal kye'i rdo rje'i dkyil 'khor gsal por gzigs nas spos phul gsungs nas spos phul/ bco lnga'i snga dro yang phyi
na bzhugs pa'i dus su sprin sngar gyi 'dra ba cig byung / 'jam dbyangs lan gsum gzigs/ yang spos phul gsungs spos lan gsum phul ba'i rting la nga la gzigs nas bzhad cig mdzad
ci lags zhus pas/ 'jam dbyangs dang byams pa gnyis bgro gleng mdzad kyin 'dug gsungs/ de'i tshig kyang gsungs pas brjod/ de'i phyi nyin bskor ba mdzad dus su mchog sbyin
dpal gyis bzhugs khri cog tse chung ngu cig dang / bzhugs 'bol cig bzung nas sngon la 'gro/ bdag gi dpung pa g.yas la phyag gis brten nas bzhud/ mchod khang thad sor
byon pa dang / bzhugs khri de la bzhugs nas mchog sbyin dpal khyod ja bskol du song gsungs/ bdag la khyod song la spos cig sbyor la shog gsungs/ spos spor ba dang A yu tA
ra gsungs/ sgrol ma zhal gzigs par 'dug /tshes bcu bdun gyi nam gung tsam la bdag drung na tsog ge yod pas/ gzims pa de tsog gis bzhengs nas/ khyod kyis ci yang ma mthong
ngam/ glu dbyangs rol mo'i sgra thos sam gsungs/ slob dpon jo gdan dang nged mang rab yod pas rol mo'i sgra thos gzhan ci yang ma mthong zhus pas/ bdag la gzigs te bde
mchog gi gtso byas pa'i dkyil 'khor bcu gsum gyi snang ba byung gsungs/ dpa' bo dang dpa' mo thams cad kyis glu dang gar mdzad cing 'dug gsungs/ tshigs bcad mang po cig
gsungs pa bdag gis ma zin/ slob dpon jo gdan gyis mang rab cig zin snang ba 'dir ma bris/ gzhan la ma bshad sdig pa bsog pa'i rgyu ru 'gro gsungs/ ju gur me mar na dge bshes
rdo rang zer ba cig na shing yod pa/ bdag gi slob ma rin chen rgyal mtshan bltar btang bas/ bshang gci thams cad mal du btang / g.yog

po med/ stug par snang ba'i lo rgyus drung na zlo zhing snang ba dang / chos rje'i zhal nas sangs rgyas dang byang chub sems dpa' thams cad kyang mkhyen bzhin du thugs rjes
mi gzigs pa gsungs/ de'i nub mo tho rangs bla ma rje btsun pa dang / slob dpon birWa pa dang / nag po pa gsum byon nas khyod de la yid ma chad/ zag bcas kyi lus 'di la skye
rga na 'chi'i chu bo bzhi yod pa yin gsungs/ birWa pas 'dzum pa mdzad/ nag po pas de yin gsungs/ birWa pas thod pa'i bdud rtsi la srin lag gis reg nas khyod kyis ljags
rkyongs gsungs nas ljags la thig le byas pa'i snang ba byung gsungs/ de'i dus su rtog pa dang rtog med mtha' las 'das pa bde gsal mi rtog pa rgyal ba rnams kyi thugs rgyud
la yang 'di las lhag pa med snyam pa'i snang ba byung / de nas bla ma rje btsun pas 'di nas gzhan don la 'gro ba'i dus su shar phyogs kyi 'jig rten gyi khams du ma brgal
ba'i pha rol tu mkha' la gnas pa'i rig pa 'dzin par gyur nas de bzhin gshegs pa du ma mnyes par byas shing / sangs rgyas kyi zhing yongs su dag pa dang / sems can du
ma yongs su smin par byas nas sa dang lam phal cher bgrod de/ skye ba gsum pa la dzambu'i gling 'di nyid kyi rgya gar shar lho mu mu ni zhes bya bar rgyal po nyi ma'i stobs
'phel zhes bya ba'i bur 'khrungs nas/ gzhon nu la rtsom pa dang 'chad pa mang po mdzad/ mngon par shes pas 'jig rten thams cad la gzigs te/ 'khor dad ldan 'bum phrag du
ma grol bar byas nas/ de'i dus su ngas dbang bskur ba dang / chos 'brel byas pa tsam thams cad nga'i 'khor du 'ong bar 'dug gsungs pa'i tshig kyang yod/ sku tshe'i tshad
kyang yod pa brjed zin/ de nas sku tshe 'phos nas/ sangs rgyas dri ma med pa'i dpal zhes bya bar sku skye ba bzhes nas sems can gyi don mdzad par 'dug gsungs/ rje btsun
pas birWa pa dang nag po pa la de ltar lags sam gsungs/

slob dpon gyis de yin gsungs/ nag po pas kyang de yin gsungs nas mthun 'gyur mdzad de nas bdag la tshogs kyi mchod pa shoms shig gsungs nas bshams so/ /de nas zab mo'i lam
la nan tan du mdzad pa'i stobs kyis gsang ba'i gnas bltar mi mngon pa dang / dbu'i gtsug tor gsal por 'phags pa dang / smin mtshams kyi mdzod spu dung ltar 'khyil ba la sogs
pa'i sku yon tan dang ldan par gyur to/ /zla ba bcu gcig pa'i yar tshes bdun la sprul pa'i lha khang na tshogs tshad kyis thos pa'i sgra sna tshogs pa'i rol mo grag /kho
bos rgyu mtshan ci lags zhus pas/ khyed thams cad gsol ba 'debs pa la brtson par gyis gsungs/ lam pha rol tu phyin pa'i lugs kyis mgo dang rkang lag la sogs pa bdog pa
thams cad btang ba bas kyang dbang bskur ba mchog thob pa'i bla ma la mos gus dang zhabs tog skad cig tsam byas pa bsod nams che gsungs/ yod tshad bla ma rang la phul bas
de'i dus su bdag la 'bul rgyu med pas sngon gnas brtan rkang pa bcos pa'i yon du byin pa'i zha phrug gi phyam tshe dmar po so ma legs pa cig yod pa de'i phud phul bas
chos rje rang gis bsnams nas yod pa de 'bul dgos snyam byung bas zhal 'dzum pa cig mdzad nas de nga la 'bul mi dgos/ de sngar ngas gyon pa de ka phul ba yin/ kho bo byang
chub dam pa brnyes pa'i dus su skyu ru ra lag mthil du bzhag pa bzhin du khyed slob ma rnams kyis zhabs tog ci byas pa thams cad gzigs pa yin/ de'i dbang bskur ba dang sems
bskyed zhabs tog ci byas pa thams cad kho bos mthong zhing / rjes su dran pa thams cad dang / reg pa dang / gtam byas pa dang / 'brel pa byas pa thams cad don med par
mi 'gyur bar ngan 'gro'i sdug bsngal las grol ba yin/ des na khyod kyis kyang nga'i zhabs tog mang po byas pas dga' ba sgoms shig gsungs/ bdag gis nub gcig srod nas tho

rangs kyi cha tshun chod la res sku'i rgyab nas brten/ res sku'i sta zur nas brten pas 'dul ba rgyal mtshan la shog gsungs nas/ dpon mo zo rog tas phul ba'i phyam tshe mdzes
pa de khyer la shog gsungs/ bdag la khyod 'di gon 'u cag gnyis tshe snga ma nas 'brel ba mang po yod pa yin gsungs/ khyod dang po nga'i ja 'dren pa byas/ de nas mi nyag
'ga' ru jo 'bum gug shrI'i rtsar brdzangs de la hor gyis ded pa la ma shi bas da lta nga'i zhabs tog mang du byas/ phyi ma la nga'i drung du mi skye ka med yin gsungs/ smal
po zla ba'i tshes bcu bzhi'i tho rangs kyi cha la sna tshogs rgyal mtshan dang / rol mo'i sgra dang / glu'i mchod pa sna tshogs dang / sa g.yo ba dang bcas pas zhi bar
gshegs par gyur to/ /nyi shu lnga'i nyin par gdung ba zhus pa'i dud pa thams cad kyang 'ja'i rnam par gyur/ rol mo'i sgra mang po yang skye bo'i tshogs pa thams cad kyis
thos so/ /gdung yang phal che ba zhig ring bsrel du gyur to/ /rdo rje 'chang dbang chen po la/ /so so skye bor rtog pa 'khrul/ /dung la ser por mthong dang mtshungs/ /mdzad
pa mdzad kyin byin gyis rlobs/ /bla ma chos kyi rje sa skya paNDi ta chen po'i rnam par thar pa dang / bde ba nas bde bar gshegs pa'i dus su lung bstan pa'i rtogs brjod
cha 'ga' tsam zhig brjod pa/ de nyid kyi zhabs rdul spyi bos len pa'i rdo rje 'dzin pa blo gros rgyal mtshan dpal bzang pos sbyar ba las/ slar yang bla ma dmar ston chos
kyi rgyal po/ mkhas pa rgyal ba dpal/ bi ji rin chen grags/ dam pa kun dga' grags/ bar ston rdo rje rgyal mtshan rnams kyis mdzad pa'i rnam thar las don tshang bar bsdus
te sgro skur dang bral ba'i rnam thar gsung sgros ma yongs su rdzogs so/ /gsan yig sogs rgyas par dngos grub brnyes pa'i slob dpon rin chen dpal gyis mdzad pa'i rnam
thar du blta'o// //

